# Paweł Janicki
## inspiracje + przepracowanie pomysłów na dyplomy 

Proszę przygotujcie się według instrukcji Pawła umieszczonej w liście od niego poniżej:

### Koleżanki i Koledzy

Ponieważ już niedługo spotkamy się w ramach koncepcyjnego warsztatu które będę miał przyjemność poprowadzić chciałbym Wam przekazać kilka istotnych informacji oraz poprosić Was o przygotowanie się do uczestnictwa w spotkaniu w sposób, który zaraz opiszę.

Jednym z głównych zadań jakie sobie stawiam jest takie poprowadzenie spotkania aby przekazać Wam jak największą część moich doświadczeń jako osoby (autora, producenta, kuratora) zajmującej się regularnie realizacją projektów artystycznych opartych o jakiś rodzaj gry z nowymi technologiami. Mówiąc "doświadczenia" mam na myśli zakres tematów dotyczących:

- zdolności do konceptualizacji projektu (zdefiniowania i wyrażenia jego kluczowych aspektów i potencjalnych problemów);

- świadomego osadzania projektów we współczesnym horyzoncie myślowym, zdolności do odszukania wartościowych referencji zarówno w praktykach innych twórców (i w historii sztuki generalnie), jak i tekstach naukowych i krytycznych, czy po prostu w tekstach kultury;

- produkcji (zasadności wykorzystania konkretnych technologii, ograniczaniu kosztów, itp.);

- myślenia o organizacji własnego czasu pracy (i wymijanie pułapek związanych z niedoszacowaniem ilości czasu, który trzeba poświęcić na projekt);

- myślenia o kontekście ekspozycji projektu, jego funkcjonowaniu w przestrzeni wystawienniczej, ale także życiu w przestrzeni instytucji wystawienniczych/artystycznych.

Na początku spotkania zaprezentuję Wam zestaw materiałów dotyczących własnych projektów i ze zbiorów WRO, co powinno wprowadzić Was generalną logikę całej sytuacji, ale większą część spotkania chciałbym poświęcić na koncepcyjny warsztat. Dlatego chciałbym Was prosić o przemyślenie przed naszym spotkaniem, co chacie zrobić jako projekt dyplomowy. Chciałbym podczas warsztatu omówić/zweryfikować/przepracować Wasze pomysły. Poproszę o przygotowanie krótkiego opisu w następującym formacie:

a) krótka definicja projektu (koncepcja);

b) referencje (jeśli jakieś macie): inspiracje, nawiązania lub relacje z innymi dziełami sztuki, tekstami, praktykami innych twórców, itp.

c) ilość czasu, jaki ma zająć realizacja projektu i lista działań do wykonania w tym czasie;

Jeżeli już wiecie, to ewentualnie też:

d) lista narzędzi/technologii, które mają być zastosowane w projekcie (ewentualnie również koszty do poniesienia);


e) lista problemów związanych z projektem

Całość opisu (wszystkie punkty) powinien mieścić się na pojedynczej stronie A4 - nie piszcie ładnie, krótko i tylko sensownie. Jeśli jakiś punkt wydaje Wam się niejasny lub macie problemy z jego opisem po prostu go pomińcie - nie generujcie tekstu "siłowo".

Jeśli niepokoi Was konieczność omawiania projektów na forum grupy chciałbym Was uspokoić: moją rolą nie jest jakakolwiek forma oceniania, czy nawet formatowania Was, tylko pomoc i doradztwo w oparciu o doświadczenia wyniesione z własnej praktyki i współprac z różnymi artystami. praktykami i teoretykami. Jestem też bardzo ciekaw Waszych idei i pomysłów, chętnie o nich usłyszę, a jeśli tylko będę potrafił, postaram się podzielić swoją wiedzą aby łatwiej było Wam te projekty realizować i umieścić w kontekście funkcjonowania zinstytucjonalizowanego (lub nie) świata sztuki.

do zobaczenia

Pawel Janicki
https://paweljanicki.jp | https://tetoki.eu

----------------------------------------------------
Centrum Sztuki WRO / WRO Art Center
Widok 7 | 50-052 Wrocław | Poland